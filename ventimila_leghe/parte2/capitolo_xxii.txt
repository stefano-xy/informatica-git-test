CAPITOLO XXII.
Le ultime parole del capitano Nemo.
Dopo la spaventevole visione s'erano richiusi gli sportelli, ma non fu ridonata la luce alla sala. Nell'interno del Nautilus non c'erano che tenebre e silenzio. Lasciava quel luogo di desolazione, a cento piedi sott'acqua, con prodigiosa rapidità. Dove andava? Al nord o al sud? Dove fuggiva quell'uomo dopo la terribile vendetta?
Ero rientrato nella mia camera, dove Ned Land e Conseil se ne stavano in silenzio. Provavo un insuperabile orrore per il capitano Nemo. Qualunque cosa avesse patito per colpa degli uomini, non aveva il diritto di punire a quel modo. Mi aveva fatto, se non complice, almeno testimonio della sue vendette! Era già troppo.
Alle undici la luce elettrica riapparve. Andai nella sala: era deserta. Consultai i diversi strumenti. Il Nautilus fuggiva verso nord con la velocità di venticinque miglia all'ora, un po' alla superficie del mare, un po' a trenta piedi al disotto.
Fatto il rilievo sulla carta, vidi che passavamo in faccia alla Manica, e che la nostra direzione ci portava verso i mari boreali con impareggiabile velocità.
Mi riusciva appena, nel rapido passaggio di vedere squali dal lungo naso, squali martelli, gattucci che frequentano quelle acque, grandi aquile marine e nugoli di ippocampi, simili ai cavalli del gioco degli scacchi; anguille che si agitavano come i serpentelli di un fuoco d'artifizio, eserciti di granchi che fuggivano obliquamente incrociando le zampe sul guscio, e infine, frotte di focene che gareggiavano di rapidità con il Nautilus. Ma ora non si trattava più di osservare, di classificare e di studiare.
A sera, avevamo percorso duecento leghe dell'Atlantico; scese la notte, e il mare fu invaso dalle tenebre fino al sorgere della Luna.
Mi ritirai nella mia camera, ma non potei dormire. Ero assalito da incubi, e mi si rinnovava in mente l'orribile scena di distruzione. Dopo quel giorno, chi potrà dire fin dove si trascinasse il Nautilus in quel bacino australe dell'Atlantico? Sempre con smisurata velocità! Sempre in mezzo a nebbie iperboree! Toccò egli le punte dello Spitzberg o le coste della Nuova Zembla? Percorse quegli ignoti mari: il mar Bianco, il mar di Kara, il golfo dell'Obi, l'arcipelago di Liarroy e le rive sconosciute della costa asiatica? Non saprei dirlo. Non mi riusciva più di tener conto del tempo che passava: le frecce erano state fermate agli orologi di bordo. Pareva che la notte e il giorno più non seguissero il loro corso regolare.
Mi sentivo trasportato in quel dominio del fantastico, in cui si moveva agevolmente l'accesa immaginazione di Edgardo Poë. Ad ogni istante mi aspettavo di vedere, come il favoloso Gordon Pim, «quella figura umana velata, di proporzioni maggiori di ogni abitante della Terra, sdraiata attraverso la cateratta che custodisce il passaggio del Polo»!
Credo, ma posso errare, che la corsa avventurosa del Nautilus durasse quindici o venti giorni, e non so quanto avrebbe durato, se non fosse avvenuta la catastrofe che terminò il viaggio.
Il capitano Nemo non si lasciava più vedere; il suo secondo nemmeno. Non un uomo dell'equipaggio si mostrò un solo istante. Il Nautilus navigava quasi incessantemente sott'acqua. Quando risaliva alla superficie per rinnovare l'aria, gli sportelli si aprivano e si richiudevano automaticamente.
Non si riportava più il punto sul planisfero, e io non sapevo dove ci trovassimo. Aggiungerò che il Canadese, esausto di forza e di pazienza, non si lasciava vedere. Conseil non poteva strappargli verbo, e temeva che, in un accesso di delirio e sotto l'impero di una spaventosa nostalgia, non si uccidesse; però lo sorvegliava con attenzione continua.
Si comprende come in quelle condizioni non si potesse durare più oltre.
Un mattino – e non saprei dir quale – m'ero assopito verso le prime ore del giorno in un sopore penoso, come di ammalato. Ridestandomi, vidi Ned Land curvarsi sopra di me, e l'intesi dire con voce sommessa:
— Fuggiremo!
Mi alzai sul guanciale.
— E quando? – domandai.
— La notte ventura. Pare che ogni sorveglianza sia cessata nel Nautilus; a bordo regna come uno stupore; sarete pronto, signore?
— Sì; dove siamo?
— In vista di terre che ho avvistato stamane in mezzo alla nebbia, a venti miglia all'est.
— E quali sono queste terre?
— Lo ignoro; ma quali esse siano, vi cercheremo un rifugio.
— Sì, Ned, fuggiremo questa notte, dovesse inghiottirci il mare!
— Il mare è grosso, il vento impetuoso, ma venti miglia da percorrere con la scialuppa del Nautilus non mi spaventano. Ho potuto trasportarvi alcuni viveri all'insaputa dell'equipaggio.
— Vi seguirò.
— E poi – aggiunse il Canadese – se sarò sorpreso, mi difenderò, mi farò uccidere.
— Morremo insieme, amico Ned.
Ero deciso a tutto. Il Canadese mi lasciò, e io venni sulla piattaforma, sulla quale potei appena tenermi ritto contro l'urto dei cavalloni.
Il cielo era minaccioso, ma poichè la terra era là, in quella fitta nebbia bisognava fuggire. Non dovevamo perdere nè un giorno, nè un'ora.
Tornai nella sala temendo e desiderando insieme d'incontrarmi con il capitano Nemo, volendo e non volendo vederlo. Che cosa gli avrei detto? Potevo nascondere l'involontario orrore che mi inspirava? No; meglio era dunque non trovarmi faccia a faccia con lui, meglio era dimenticarlo.
Quanto mi parve lunga quella giornata, l'ultima che io dovevo passare a bordo del Nautilus?
Me ne stavo solo. Ned e Conseil evitavano di parlarmi, per timore di tradirsi.
Alle sei desinai, e, non avendo fame, mi sforzai a mangiare, non ostante la mia ripugnanza, per non indebolirmi.
Alle sei e mezza, Ned Land entrò nella mia camera, e mi disse:
— Ci rivedremo prima della nostra partenza. Alle dieci la Luna non sarà ancora levata; approfitteremo dell'oscurità. Venite al canotto; Conseil e io vi attenderemo là.
Poi il Canadese uscì senza nemmeno darmi il tempo di rispondere.
Volli accertare la direzione del Nautilus, e mi recai nella sala.
Correvamo verso nord-nord-est con spaventosa rapidità, a cinquanta metri di profondità.
Gettai un ultimo sguardo a quelle ricchezze d'arte accumulate nel museo, a quella collezione senza pari, che doveva un giorno perire in fondo ai mari con colui che l'aveva formata. Volli come fissarmi in mente una suprema impressione, e rimasi così un'ora, avvolto negli effluvî della luce che scendeva dal soffitto, e passando in rivista i tesori che splendevano sotto le vetrine. Poi tornai nella mia camera.
Quivi indossai solide vesti di mare, raccolsi i miei appunti, e me li strinsi preziosamente indosso.
Il cuore mi batteva forte, non potevo comprimerne i palpiti. Certo il mio turbamento e la mia agitazione mi avrebbero tradito agli occhi del capitano Nemo.
Che faceva egli in quel momento? Ascoltai alla porta della sua camera, e sentii rumore di passi. Il capitano Nemo era là. Non s'era coricato, e anzi ogni momento mi pareva che stesse per venirmi dinanzi a domandarmi perchè volessi fuggire. Provavo incessanti paure, che la mia immaginazione ingrandiva, e quella impressione divenne così opprimente, ch'io mi domandai se non fosse meglio entrare nella camera del capitano, vederlo faccia a faccia, e sfidarlo con il gesto e con lo sguardo! Era un'inspirazione da pazzo. Per buona sorte mi trattenni, e mi buttai sul letto per quietare l'agitazione del mio corpo.
I nervi mi si calmarono un poco, ma nell'accesa fantasia rividi con una rapida ricordanza tutta la mia esistenza passata a bordo del Nautilus, tutti gli incidenti fortunati e disgraziati che l'avevano attraversata dopo la mia scomparsa dall'Abraham Lincoln, le cacce sottomarine, lo stretto di Torres, i selvaggi della Papuasia, l'arenamento, il cimitero di corallo, il passaggio di Suez, l'isola di Santorino, il palombaro cretese, la baia di Vigo, l'Atlantide, i borgognoni, il Polo Sud, l'imprigionamento nei ghiacci, il combattimento dei polipi, la tempesta del Gulf-Stream, il Vengeur, e l'orribile scena del vascello colato a fondo con il suo equipaggio!…
Tutti quegli avvenimenti passarono dinanzi ai miei occhi come gli scenari di fondo che si svolgono in un teatro. Allora il capitano Nemo s'ingrandiva smisuratamente nel bizzarro ambiente; la sua figura spiccava e pigliava proporzioni sovrumane. Non era più il mio simile; era l'uomo delle acque, il genio del mare.
Erano allora le nove e mezza. Mi stringevo la testa fra le mani perchè non scoppiasse; chiudevo gli occhi, non volevo più pensare. Ancora una mezz'ora di aspettazione! Una mezz'ora di incubo che poteva farmi impazzire!
In quella sentii i vaghi accordi dell'organo. Un'armonia triste, un canto indefinibile; era lamento di un'anima che voleva infrangere i suoi legami terrestri. Ascoltai con tutti i miei sensi contemporaneamente, respirando appena, rapito, come il capitano Nemo, in quelle estasi musicali, che lo traevano fuor dei confini di questo mondo. Poi un improvviso pensiero mi atterrì. Il capitano Nemo aveva lasciato la sua camera, ed era in quella sala ch'io dovevo attraversare per fuggire. Quivi lo avrei incontrato un'ultima volta, mi avrebbe forse parlato! Un suo gesto poteva annientarmi, una sola parola incatenarmi a bordo!
Frattanto le dieci stavano per suonare.
Era venuto il momento di lasciare la mia camera e di raggiungere i miei compagni.
Non v'era da esitare, dovesse anche il capitano Nemo drizzarmisi innanzi. Aprii la porta con precauzione, e nondimeno mi parve che girando sui cardini producesse uno spaventoso rumore. E forse quel rumore non esisteva che nella mia immaginazione. Mi avanzavo strisciando attraverso le oscure corsie del Nautilus, arrestandomi a ogni passo per comprimere i battiti del cuore. Giunsi alla porta angolare della sala, l'aprii dolcemente. L'oscurità era profonda, e gli accordi dell'organo risuonavano debolmente. Il capitano Nemo era là, ma non mi vedeva, e io credo che se anche la luce fosse stata viva, non mi avrebbe visto, tanto la sua estasi l'assorbiva interamente.
Mi trascinai sul tappeto, evitando ogni urto, il cui rumore avesse potuto tradire la mia presenza, e ci vollero cinque minuti per arrivare alla porta di fondo, che metteva nella biblioteca.
Stavo per aprire, quando un sospiro del capitano Nemo mi inchiodò al suolo. Compresi che egli si alzava, lo intravidi anche, poichè alcuni raggi della biblioteca illuminata filtravano fino nella sala. Egli mi venne incontro con le braccia incrociate, silenzioso, scivolando più che camminando, come uno spettro. Il petto oppresso gli si gonfiava di singhiozzi, e sentii mormorare queste parole, le ultime che io abbia udito:
— Dio onnipotente! basta! basta!
Era una confessione di rimorsi che balzava così dalla coscienza di quell'uomo?…
Mi precipitai nella biblioteca come smarrito, salii la scalinata centrale, e seguendo la corsia superiore arrivai al canotto, penetrandovi dall'apertura che aveva dato il passo ai miei due compagni.
— Partiamo! partiamo! – esclamai.
— Sul momento – rispose il Canadese.
L'orifizio aperto nel guscio del Nautilus fu dapprima chiuso e inchiavardato per mezzo di una chiave inglese, di cui Ned Land s'era munito. Fu ugualmente chiusa l'apertura del canotto, e il Canadese incominciò a svitare le madreviti che ci trattenevano ancora al battello sottomarino.
Improvvisamente s'intese un rumore interno. Molte voci si rispondevano con vivacità. Che era avvenuto? Forse la nostra fuga era stata scoperta? Sentii che Ned Land mi poneva un pugnale nelle mani.
— Sì – mormorai – sapremo morire!
Il Canadese s'era arrestato nel suo lavoro. Ma una parola, venti volte ripetuta, una terribile parola mi svelò la causa di quella commozione che si propagava a bordo del Nautilus. Non era già con noi che il suo equipaggio se la pigliava.
— Maëlstrom! maëlstrom! – si gridava.
Il maëlstrom! Più spaventoso nome, in più spaventosa condizione poteva mai risuonare al nostro orecchio? Ci trovavamo dunque in quei pericolosi paraggi della costa norvegese? E il Nautilus era trascinato in quell'abisso, appunto allora che il nostro canotto stava per staccarsi dai suoi fianchi?
È noto che al momento del flusso, le acque rinchiuse fra le isole Feròe e Loffoden si precipitano con spaventosa violenza, e formano un turbine da cui non potè mai uscire alcuna nave. Mostruosi cavalloni accorrono da tutti i punti dell'orizzonte, e formano quell'abisso, giustamente detto il «Bellico dell'oceano» la cui potenza di attrazione si estende fino alla distanza di quindici chilometri. Colà sono aspirate, non solo le navi, ma le balene e gli orsi bianchi delle regioni boreali, ed è là che il Nautilus, involontariamente, o volontariamente forse, era stato cacciato dal suo capitano. Egli descriveva una spirale, il cui raggio diminuiva sempre più, e al par di lui, il canotto, tuttavia inchiodato al suo fianco, era trasportato con vertiginosa velocità.
Provavo quel capogiro che succede a un movimento circolare troppo prolungato. Lo spavento e l'orrore nostro era al colmo, interrotta la circolazione, annientata l'influenza nervosa, bagnati di freddo sudore, come quello dell'agonia! E qual rumore intorno al nostro fragile canotto! quali muggiti, ripetuti dall'eco alla distanza di molte miglia, qual frastuono quello dell'acque infrante contro le acute rocce del fondo, là dove si spezzano i più duri corpi, là dove i tronchi d'albero si consumano e diventano «una pelliccia» secondo l'espressione norvegese.
Quale condizione! Eravamo sballottati dalle onde spaventosamente. Il Nautilus si difendeva come un essere umano, i suoi muscoli d'acciaio scricchiolavano; talvolta si drizzava, e noi con esso.
— Bisogna resistere – disse Ned – avvitare un'altra volta le chiavarde. Rimanendo attaccati al Nautilus possiamo ancora salvarci!
Ma non aveva finito di parlare che avvenne uno scricchiolio; le chiavarde vennero meno, e il canotto, strappato dall'alveolo, venne lanciato come la pietra di una fionda in mezzo al turbine. Battei il capo sopra l'ossatura di ferro, e all'urto violento smarrii i sensi.
CAPITOLO XXII.
Le ultime parole del capitano Nemo.
Dopo la spaventevole visione s'erano richiusi gli sportelli, ma non fu ridonata la luce alla sala. Nell'interno del Nautilus non c'erano che tenebre e silenzio. Lasciava quel luogo di desolazione, a cento piedi sott'acqua, con prodigiosa rapidità. Dove andava? Al nord o al sud? Dove fuggiva quell'uomo dopo la terribile vendetta?
Ero rientrato nella mia camera, dove Ned Land e Conseil se ne stavano in silenzio. Provavo un insuperabile orrore per il capitano Nemo. Qualunque cosa avesse patito per colpa degli uomini, non aveva il diritto di punire a quel modo. Mi aveva fatto, se non complice, almeno testimonio della sue vendette! Era già troppo.
Alle undici la luce elettrica riapparve. Andai nella sala: era deserta. Consultai i diversi strumenti. Il Nautilus fuggiva verso nord con la velocità di venticinque miglia all'ora, un po' alla superficie del mare, un po' a trenta piedi al disotto.
Fatto il rilievo sulla carta, vidi che passavamo in faccia alla Manica, e che la nostra direzione ci portava verso i mari boreali con impareggiabile velocità.
Mi riusciva appena, nel rapido passaggio di vedere squali dal lungo naso, squali martelli, gattucci che frequentano quelle acque, grandi aquile marine e nugoli di ippocampi, simili ai cavalli del gioco degli scacchi; anguille che si agitavano come i serpentelli di un fuoco d'artifizio, eserciti di granchi che fuggivano obliquamente incrociando le zampe sul guscio, e infine, frotte di focene che gareggiavano di rapidità con il Nautilus. Ma ora non si trattava più di osservare, di classificare e di studiare.
A sera, avevamo percorso duecento leghe dell'Atlantico; scese la notte, e il mare fu invaso dalle tenebre fino al sorgere della Luna.
Mi ritirai nella mia camera, ma non potei dormire. Ero assalito da incubi, e mi si rinnovava in mente l'orribile scena di distruzione. Dopo quel giorno, chi potrà dire fin dove si trascinasse il Nautilus in quel bacino australe dell'Atlantico? Sempre con smisurata velocità! Sempre in mezzo a nebbie iperboree! Toccò egli le punte dello Spitzberg o le coste della Nuova Zembla? Percorse quegli ignoti mari: il mar Bianco, il mar di Kara, il golfo dell'Obi, l'arcipelago di Liarroy e le rive sconosciute della costa asiatica? Non saprei dirlo. Non mi riusciva più di tener conto del tempo che passava: le frecce erano state fermate agli orologi di bordo. Pareva che la notte e il giorno più non seguissero il loro corso regolare.
Mi sentivo trasportato in quel dominio del fantastico, in cui si moveva agevolmente l'accesa immaginazione di Edgardo Poë. Ad ogni istante mi aspettavo di vedere, come il favoloso Gordon Pim, «quella figura umana velata, di proporzioni maggiori di ogni abitante della Terra, sdraiata attraverso la cateratta che custodisce il passaggio del Polo»!
Credo, ma posso errare, che la corsa avventurosa del Nautilus durasse quindici o venti giorni, e non so quanto avrebbe durato, se non fosse avvenuta la catastrofe che terminò il viaggio.
Il capitano Nemo non si lasciava più vedere; il suo secondo nemmeno. Non un uomo dell'equipaggio si mostrò un solo istante. Il Nautilus navigava quasi incessantemente sott'acqua. Quando risaliva alla superficie per rinnovare l'aria, gli sportelli si aprivano e si richiudevano automaticamente.
Non si riportava più il punto sul planisfero, e io non sapevo dove ci trovassimo. Aggiungerò che il Canadese, esausto di forza e di pazienza, non si lasciava vedere. Conseil non poteva strappargli verbo, e temeva che, in un accesso di delirio e sotto l'impero di una spaventosa nostalgia, non si uccidesse; però lo sorvegliava con attenzione continua.
Si comprende come in quelle condizioni non si potesse durare più oltre.
Un mattino – e non saprei dir quale – m'ero assopito verso le prime ore del giorno in un sopore penoso, come di ammalato. Ridestandomi, vidi Ned Land curvarsi sopra di me, e l'intesi dire con voce sommessa:
— Fuggiremo!
Mi alzai sul guanciale.
— E quando? – domandai.
— La notte ventura. Pare che ogni sorveglianza sia cessata nel Nautilus; a bordo regna come uno stupore; sarete pronto, signore?
— Sì; dove siamo?
— In vista di terre che ho avvistato stamane in mezzo alla nebbia, a venti miglia all'est.
— E quali sono queste terre?
— Lo ignoro; ma quali esse siano, vi cercheremo un rifugio.
— Sì, Ned, fuggiremo questa notte, dovesse inghiottirci il mare!
— Il mare è grosso, il vento impetuoso, ma venti miglia da percorrere con la scialuppa del Nautilus non mi spaventano. Ho potuto trasportarvi alcuni viveri all'insaputa dell'equipaggio.
— Vi seguirò.
— E poi – aggiunse il Canadese – se sarò sorpreso, mi difenderò, mi farò uccidere.
— Morremo insieme, amico Ned.
Ero deciso a tutto. Il Canadese mi lasciò, e io venni sulla piattaforma, sulla quale potei appena tenermi ritto contro l'urto dei cavalloni.
Il cielo era minaccioso, ma poichè la terra era là, in quella fitta nebbia bisognava fuggire. Non dovevamo perdere nè un giorno, nè un'ora.
Tornai nella sala temendo e desiderando insieme d'incontrarmi con il capitano Nemo, volendo e non volendo vederlo. Che cosa gli avrei detto? Potevo nascondere l'involontario orrore che mi inspirava? No; meglio era dunque non trovarmi faccia a faccia con lui, meglio era dimenticarlo.
Quanto mi parve lunga quella giornata, l'ultima che io dovevo passare a bordo del Nautilus?
Me ne stavo solo. Ned e Conseil evitavano di parlarmi, per timore di tradirsi.
Alle sei desinai, e, non avendo fame, mi sforzai a mangiare, non ostante la mia ripugnanza, per non indebolirmi.
Alle sei e mezza, Ned Land entrò nella mia camera, e mi disse:
— Ci rivedremo prima della nostra partenza. Alle dieci la Luna non sarà ancora levata; approfitteremo dell'oscurità. Venite al canotto; Conseil e io vi attenderemo là.
Poi il Canadese uscì senza nemmeno darmi il tempo di rispondere.
Volli accertare la direzione del Nautilus, e mi recai nella sala.
Correvamo verso nord-nord-est con spaventosa rapidità, a cinquanta metri di profondità.
Gettai un ultimo sguardo a quelle ricchezze d'arte accumulate nel museo, a quella collezione senza pari, che doveva un giorno perire in fondo ai mari con colui che l'aveva formata. Volli come fissarmi in mente una suprema impressione, e rimasi così un'ora, avvolto negli effluvî della luce che scendeva dal soffitto, e passando in rivista i tesori che splendevano sotto le vetrine. Poi tornai nella mia camera.
Quivi indossai solide vesti di mare, raccolsi i miei appunti, e me li strinsi preziosamente indosso.
Il cuore mi batteva forte, non potevo comprimerne i palpiti. Certo il mio turbamento e la mia agitazione mi avrebbero tradito agli occhi del capitano Nemo.
Che faceva egli in quel momento? Ascoltai alla porta della sua camera, e sentii rumore di passi. Il capitano Nemo era là. Non s'era coricato, e anzi ogni momento mi pareva che stesse per venirmi dinanzi a domandarmi perchè volessi fuggire. Provavo incessanti paure, che la mia immaginazione ingrandiva, e quella impressione divenne così opprimente, ch'io mi domandai se non fosse meglio entrare nella camera del capitano, vederlo faccia a faccia, e sfidarlo con il gesto e con lo sguardo! Era un'inspirazione da pazzo. Per buona sorte mi trattenni, e mi buttai sul letto per quietare l'agitazione del mio corpo.
I nervi mi si calmarono un poco, ma nell'accesa fantasia rividi con una rapida ricordanza tutta la mia esistenza passata a bordo del Nautilus, tutti gli incidenti fortunati e disgraziati che l'avevano attraversata dopo la mia scomparsa dall'Abraham Lincoln, le cacce sottomarine, lo stretto di Torres, i selvaggi della Papuasia, l'arenamento, il cimitero di corallo, il passaggio di Suez, l'isola di Santorino, il palombaro cretese, la baia di Vigo, l'Atlantide, i borgognoni, il Polo Sud, l'imprigionamento nei ghiacci, il combattimento dei polipi, la tempesta del Gulf-Stream, il Vengeur, e l'orribile scena del vascello colato a fondo con il suo equipaggio!…
Tutti quegli avvenimenti passarono dinanzi ai miei occhi come gli scenari di fondo che si svolgono in un teatro. Allora il capitano Nemo s'ingrandiva smisuratamente nel bizzarro ambiente; la sua figura spiccava e pigliava proporzioni sovrumane. Non era più il mio simile; era l'uomo delle acque, il genio del mare.
Erano allora le nove e mezza. Mi stringevo la testa fra le mani perchè non scoppiasse; chiudevo gli occhi, non volevo più pensare. Ancora una mezz'ora di aspettazione! Una mezz'ora di incubo che poteva farmi impazzire!
In quella sentii i vaghi accordi dell'organo. Un'armonia triste, un canto indefinibile; era lamento di un'anima che voleva infrangere i suoi legami terrestri. Ascoltai con tutti i miei sensi contemporaneamente, respirando appena, rapito, come il capitano Nemo, in quelle estasi musicali, che lo traevano fuor dei confini di questo mondo. Poi un improvviso pensiero mi atterrì. Il capitano Nemo aveva lasciato la sua camera, ed era in quella sala ch'io dovevo attraversare per fuggire. Quivi lo avrei incontrato un'ultima volta, mi avrebbe forse parlato! Un suo gesto poteva annientarmi, una sola parola incatenarmi a bordo!
Frattanto le dieci stavano per suonare.
Era venuto il momento di lasciare la mia camera e di raggiungere i miei compagni.
Non v'era da esitare, dovesse anche il capitano Nemo drizzarmisi innanzi. Aprii la porta con precauzione, e nondimeno mi parve che girando sui cardini producesse uno spaventoso rumore. E forse quel rumore non esisteva che nella mia immaginazione. Mi avanzavo strisciando attraverso le oscure corsie del Nautilus, arrestandomi a ogni passo per comprimere i battiti del cuore. Giunsi alla porta angolare della sala, l'aprii dolcemente. L'oscurità era profonda, e gli accordi dell'organo risuonavano debolmente. Il capitano Nemo era là, ma non mi vedeva, e io credo che se anche la luce fosse stata viva, non mi avrebbe visto, tanto la sua estasi l'assorbiva interamente.
Mi trascinai sul tappeto, evitando ogni urto, il cui rumore avesse potuto tradire la mia presenza, e ci vollero cinque minuti per arrivare alla porta di fondo, che metteva nella biblioteca.
Stavo per aprire, quando un sospiro del capitano Nemo mi inchiodò al suolo. Compresi che egli si alzava, lo intravidi anche, poichè alcuni raggi della biblioteca illuminata filtravano fino nella sala. Egli mi venne incontro con le braccia incrociate, silenzioso, scivolando più che camminando, come uno spettro. Il petto oppresso gli si gonfiava di singhiozzi, e sentii mormorare queste parole, le ultime che io abbia udito:
— Dio onnipotente! basta! basta!
Era una confessione di rimorsi che balzava così dalla coscienza di quell'uomo?…
Mi precipitai nella biblioteca come smarrito, salii la scalinata centrale, e seguendo la corsia superiore arrivai al canotto, penetrandovi dall'apertura che aveva dato il passo ai miei due compagni.
— Partiamo! partiamo! – esclamai.
— Sul momento – rispose il Canadese.
L'orifizio aperto nel guscio del Nautilus fu dapprima chiuso e inchiavardato per mezzo di una chiave inglese, di cui Ned Land s'era munito. Fu ugualmente chiusa l'apertura del canotto, e il Canadese incominciò a svitare le madreviti che ci trattenevano ancora al battello sottomarino.
Improvvisamente s'intese un rumore interno. Molte voci si rispondevano con vivacità. Che era avvenuto? Forse la nostra fuga era stata scoperta? Sentii che Ned Land mi poneva un pugnale nelle mani.
— Sì – mormorai – sapremo morire!
Il Canadese s'era arrestato nel suo lavoro. Ma una parola, venti volte ripetuta, una terribile parola mi svelò la causa di quella commozione che si propagava a bordo del Nautilus. Non era già con noi che il suo equipaggio se la pigliava.
— Maëlstrom! maëlstrom! – si gridava.
Il maëlstrom! Più spaventoso nome, in più spaventosa condizione poteva mai risuonare al nostro orecchio? Ci trovavamo dunque in quei pericolosi paraggi della costa norvegese? E il Nautilus era trascinato in quell'abisso, appunto allora che il nostro canotto stava per staccarsi dai suoi fianchi?
È noto che al momento del flusso, le acque rinchiuse fra le isole Feròe e Loffoden si precipitano con spaventosa violenza, e formano un turbine da cui non potè mai uscire alcuna nave. Mostruosi cavalloni accorrono da tutti i punti dell'orizzonte, e formano quell'abisso, giustamente detto il «Bellico dell'oceano» la cui potenza di attrazione si estende fino alla distanza di quindici chilometri. Colà sono aspirate, non solo le navi, ma le balene e gli orsi bianchi delle regioni boreali, ed è là che il Nautilus, involontariamente, o volontariamente forse, era stato cacciato dal suo capitano. Egli descriveva una spirale, il cui raggio diminuiva sempre più, e al par di lui, il canotto, tuttavia inchiodato al suo fianco, era trasportato con vertiginosa velocità.
Provavo quel capogiro che succede a un movimento circolare troppo prolungato. Lo spavento e l'orrore nostro era al colmo, interrotta la circolazione, annientata l'influenza nervosa, bagnati di freddo sudore, come quello dell'agonia! E qual rumore intorno al nostro fragile canotto! quali muggiti, ripetuti dall'eco alla distanza di molte miglia, qual frastuono quello dell'acque infrante contro le acute rocce del fondo, là dove si spezzano i più duri corpi, là dove i tronchi d'albero si consumano e diventano «una pelliccia» secondo l'espressione norvegese.
Quale condizione! Eravamo sballottati dalle onde spaventosamente. Il Nautilus si difendeva come un essere umano, i suoi muscoli d'acciaio scricchiolavano; talvolta si drizzava, e noi con esso.
— Bisogna resistere – disse Ned – avvitare un'altra volta le chiavarde. Rimanendo attaccati al Nautilus possiamo ancora salvarci!
Ma non aveva finito di parlare che avvenne uno scricchiolio; le chiavarde vennero meno, e il canotto, strappato dall'alveolo, venne lanciato come la pietra di una fionda in mezzo al turbine. Battei il capo sopra l'ossatura di ferro, e all'urto violento smarrii i sensi.