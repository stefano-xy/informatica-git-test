CAPITOLO XI.
Il “Nautilus”.
Il capitano Nemo si levò in piedi, io lo seguii. Una doppia porta, aperta nella parte posteriore della sala, girò sui cardini, ed io entrai in una camera delle stesse dimensioni di quella che avevo lasciato.
Era una biblioteca: alti mobili di palissandro nero, incrostati di rame, sorreggevano coi larghi raggi gran numero di libri legati alla stessa maniera. Essi seguivano il contorno della sala e terminavano alla parte inferiore in vasti divani, coperti di cuoio color marrone, dalle curve comodissime. Lievi leggii mobili, che si allontanavano e si accostavano a piacere, permettevano di appoggiare il libro in lettura. Nel mezzo v’era una larga tavola coperta di fascicoli, tra i quali apparivano alcuni giornali di vecchia data. La luce elettrica inondava tutto quel meraviglioso insieme, e scendeva da quattro tubi smerigliati, incastrati nelle vôlte del soffitto. Io guardavo con schietta ammirazione quella sala così ingegnosamente preparata, e non sapevo dar fede ai miei occhi.
— Capitano Nemo – dissi – ecco una biblioteca che farebbe onore a molti palazzi dei continenti, ed io sono molto meravigliato quando penso che può seguirvi nel più profondo dei mari.
— Dove si troverebbe maggior solitudine, maggior silenzio, signor professore? – disse il capitano Nemo. – Il vostro gabinetto del museo vi offre un riposo così perfetto?
— No, signore, ed io devo confessare che al paragone del vostro, è assai povero. Voi possedete sei o settemila volumi…
— Dodicimila, signor Aronnax. Sono i soli legami che mi congiungano alla terra. Ma il mondo è finito per me, il giorno che il mio Nautilus si è tuffato per la prima volta sotto il mare. In quel giorno ho comperato i miei ultimi volumi, i miei ultimi opuscoli e giornali, e dopo quel giorno voglio pensare che l’umanità non abbia più scritto. Questi libri d’altra parte sono a vostra disposizione e potrete servirvene liberamente.
Ringraziai il capitano Nemo, e mi accostai agli scaffali della biblioteca.
V’erano in abbondanza libri di scienza, di morale e di letteratura, scritti in tutte le lingue, ma non vidi neppure un’opera di economia politica. Quella scienza pareva severamente proibita a bordo. Bizzarri particolari: tutti quei libri erano indistintamente classificati in qualunque lingua fossero scritti, e quel miscuglio indicava che il capitano doveva leggere correntemente i volumi che la sua mano pigliava a casaccio.
Fra le opere rimarcai i capolavori degli antichi e dei moderni, vale a dire tutto quanto l’umanità ha prodotto di meglio nella poesia, nel romanzo, nella storia, da Omero fino a Vittor Hugo, da Senofonte fino a Michelet, da Rabelais fino alla signora Sand. Ma la scienza in special modo forniva i volumi di quella biblioteca, ed i libri di meccanica, di balistica, di idrografia. di meteorologia, di geologia, ecc., vi occupavano un posto non meno importante delle opere di storia naturale; però compresi che formavano il principale studio del capitano.
Vidi colà le opere di Humboldt, di Arago, i lavori di Foucault, di Henry Saint-Claire Deville, di Chasles, di Milne-Edwards, di Quatrefages, di Tyndall, di Faraday, di Berthelot, dell’abate Secchi, di Petermann, del comandante Maury, di Agassis, ecc.; le memorie dell’Accademia delle Scienze, i bollettini delle diverse Società di geografia, ed i due volumi che mi avevano forse procurato l’accoglienza relativamente caritatevole del capitano Nemo. Fra le opere di Joseph Bertrand, il suo libro intitolato i Fondatori dell’Astronomia mi diè una data certa. Siccome sapevo che era apparso durante l’anno 1865, potei argomentare che la costruzione del Nautilus non risalisse ad un tempo più remoto. Così adunque da tre anni al più il capitano Nemo aveva incominciato la sua esistenza sottomarina; speravo d’altra parte che opere più recenti mi permettessero di determinare più esattamente questo tempo: ma io avevo agio di fare siffatta ricerca, e non volli ritardare più oltre la passeggiata attraverso le meraviglie del Nautilus.
— Signore – dissi al capitano – vi ringrazio di aver posto la biblioteca a mia disposizione: vi sono qui tesori di scienza e ne approfitterò.
— Questa sala non è soltanto una biblioteca, ma anche un fumatoio.
— Un fumatoio? – esclamai – si fuma dunque a bordo?
— Senza dubbio!
— Quand’è così, signore, debbo credere che abbiate conservato rapporti con l’Avana.
— Niente affatto – rispose il capitano. – Accettate questo sigaro, signor Aronnax, e benchè non giunga dall’Avana, lo troverete buono, se ve ne intendete.
Presi lo sigaro che m’era offerto e la cui forma rammentava i londrès; ma pareva fatto di foglie d’oro. L’accesi ad un piccolo braciere sopportato da un elegante piede di bronzo ed aspirai le prime boccate con la voluttà di un amatore che non ha fumato da due giorni.
— Eccellente – dissi io – ma non è tabacco.
— No – disse il capitano – questo tabacco non viene nè dall’Avana, nè dall’Oriente. È una specie di alga che mi fornisce il mare con qualche parsimonia. Rimpiangete i londrès?
— Capitano, io li disprezzo da questo momento.
— Fumate dunque a piacer vostro senza discutere l’origine di questi sigari, che nessuna Regìa ha controllato, ma che non sono meno buoni, m’immagino.
— Al contrario.
Allora il capitano Nemo aprì una porta rimpetto a quella per cui era entrato, e mi trovai in una sala immensa e splendidamente illuminata. Era un vasto quadrilatero, lungo dieci metri, largo sei, alto cinque, il cui soffitto luminoso, decorato di leggieri arabeschi, diffondeva una luce chiara e dolce sopra tutte le meraviglie accumulate in quel museo, dove una mano intelligente e prodiga aveva raccolto tutti i tesori della scienza e dell’arte, con quell’artistica confusione che segnala uno studio di pittore.
Una trentina di quadri di bravi autori, con cornici uniformi, separati da scintillanti trofei, ornavano le pareti coperte da tappezzeria di disegno severo. Vidi colà tele d’immenso valore e che nella maggior parte avevo ammirato nelle collezioni private d’Europa ed alle esposizioni di pittura. Le varie scuole d’antichi maestri erano rappresentate da una Madonna di Raffaello, da una vergine di Leonardo da Vinci, da una ninfa del Correggio, da una donna del Tiziano, da una adorazione del Veronese, da un’assunzione del Murillo, da un ritratto d’Holbein, da un monaco di Velasquez, da un martire di Ribeira, da una kermesse di Rubens, da due paesaggi fiamminghi di Teniers, da tre piccoli quadri di genere di Gerardo Dow, di Meisu, di Paolo Potter, da due tele di Géricault e di Prudon, da alcune marine di Backuysen e di Vernet.
Fra le opere moderne vi si vedevano quadri firmati Delacroix, Ingres, Decamp, Troyon, Meissonnier, Daubigny, ecc., alcune meravigliose riduzioni di statue di marmo o di bronzo, secondo i più bei modelli dell’antichità, sorgevano sui loro piedestalli negli angoli del magnifico museo. Lo stato di stupefazione che il comandante mi avea pronosticato incominciava ad impadronirsi del mio spirito.
— Signor professore – disse allora l’uomo singolare – compatirete la dimestichezza con la quale vi ricevo ed il disordine che regna in questa sala.
— Signore – risposi – senza cercar di sapere chi siete, devo riconoscere in voi un artista?
— Un dilettante tutt’al più, signore. Mi piacque un tempo di far raccolta di queste belle opere create dalla mano dell’uomo: ero un cercatore avido, un rovistatore infaticabile, e mi riuscì di radunare alcuni oggetti di gran prezzo. Sono i miei ultimi ricordi di una terra morta per me. Ai miei occhi, i vostri artisti moderni non sono già più altro che antichi; essi hanno due o tremila anni di esistenza, ed io li confondo nel mio spirito. I grandi non hanno età.
— E questi musicisti? dissi io mostrando spartiti di Weber, di Rossini, di Beethoven, di Mozart, di Meyerbeer, di Haydn, di Herold, di Wagner, di Auber, di Gounod e di molti altri, sparsi sopra un pianoforte-organo di gran mole, che occupava una delle pareti della sala.
— Codesti musicisti – mi rispose il capitano Nemo – sono contemporanei di Orfeo, poichè le differenze cronologiche si cancellano nella memoria dei morti, ed io sono morto signor professore, così morto quanto i vostri amici che riposano sei piedi sotto terra!
Il capitano Nemo tacque, e sembrò smarrirsi in una fantasticheria profonda. Io lo guardavo con viva commozione, analizzando le singolarità della sua fisionomia. Con i gomiti appuntati sopra lo spigolo d’una preziosa tavola a mosaico, egli più non mi vedeva e pareva dimentico della mia presenza. Io rispettai quel raccoglimento, e proseguii a passare in rivista le curiosità di quella magnifica sala.
Accanto alle opere d’arte, le rarità naturali occupavano un luogo importantissimo; erano principalmente piante, conchiglie ed altri prodotti dell’Oceano, certe prede personali del capitano Nemo. Nel mezzo della sala un zampillo d’acqua illuminato elettricamente ricadeva in una vasca fatta di una sola tridacna. Codesta conchiglia fornita dal più grande dei molluschi acefali, dagli orli o festoni delicati misurava una circonferenza di sei metri circa. Passava dunque in grandezza le belle tridacne che furono regalate a Francesco I dalla repubblica di Venezia, e di cui la chiesa di San Sulpizio di Parigi ha fatto due gigantesche pile d’acqua benedetta.
Intorno a quella vasca, sotto eleganti vetrine fermate da armature di rame, si vedevano classificati e notati i più preziosi prodotti del mare che mai occhio di naturalista abbia veduto.
S’immagini la mia gioia di professore.
Il ramo dei zoofiti offriva curiosissimi campioni dei suoi due gruppi di polipi e di echinodermi. Del primo gruppo, tubipore e gorgone a foggia di ventaglio, spugne dolci della Siria, issidi delle Molucche, pennatule, una virgularia ammirabile dei mari della Norvegia, ombellularie variate, alcionari e tutta una serie di quelle madrepore che il mio maestro Milne-Edwards ha così sagacemente classificate in sezioni, e fra le quali io rimarcavo ammirabili flabelline, oculine dell’isola Bourbon, il «Carro di Nettuno» delle Antille, superbe varietà di coralli, tutte infine le specie dei curiosi polipi, la cui riunione forma intere isole che diventeranno un giorno continenti. Fra gli echinodermi, notevoli per la loro scorza spinosa, le asterie, le stelle di mare, le pentacrine, le comatule, gli asterofiti, i ricci, le oloturie, rappresentavano la compiuta collezione degli individui di questo gruppo.
Un conchigliologo alquanto nervoso sarebbe venuto meno certamente dinanzi ad altre più numerose vetrine, dove erano classificati i campioni del ramo dei molluschi. Vidi quivi una collezione d’un prezzo inestimabile, che non mi basterebbe il tempo per descrivere interamente. Citerò fra quei prodotti, l’elegante martello reale dell’Oceano Indiano, le cui regolari macchie bianche spiccavano al vivo sopra un fondo rosso bruno, uno spondilo imperiale dai vivi colori, irto intieramente di spine, raro campione dei musei europei che stimo ventimila lire, un martello comune dei mari della Nuova Olanda, difficile a procurare; esotiche buccardie del Senegal, fragili conchiglie bianche, bivalve, che un soffio avrebbe dissipato come bolle di sapone; molte varietà di inaffiatoi di Giava, specie di tubi calcarei, orlati di piegature fogliacee e molto ricercati dagli amatori; un’intera serie di tronchi giallo-verdastri, gli uni pescati nei mari d’America, d’un bruno rossiccio; gli altri amici delle acque della Nuova Olanda, questi provenienti dal golfo del Messico, e quelli notevoli per la loro conchiglia imbricata, stellarie trovate nell’Australia, e infine, più raro d’ogni altro, il magnifico sperone della Nuova Zelanda; poi ammirabili telline sulfuree, preziose specie di citeree e di Veneri, ed il quadrante ingraticolato delle coste di Tranquebar, ed il nicchio marmoreggiato a madreperla splendente, ed i parrocchetti verdi dei mari della China, ed il cono pressochè sconosciuto del genere Cœnodulli, e tutte le varietà di porcellane che servono di moneta in India ed in Africa, la «Gloria del mare» la più preziosa conchiglia delle Indie orientali: infine littorine, delfinule, turritelle, iantine, ovuli, volute, olive, mitre, caschi, porpore, buccine, arpe, rocce, tritoni, cerite, fusi, strombi, pterocerii, patelle, iali, cleodori, conchiglie fragili e delicate che la scienza ha battezzato con i nomi più graziosi.
In disparte ed in speciali scompartimenti si svolgevano corone di bellissime perle che la luce elettrica macchiava di punte di fuoco, perle color di rosa, strappate alle pinne marine del Mar Rosso; perle verdi dell’Aliotide Iris, perle gialle, azzurre, nere, curiosi prodotti di varî molluschi di tutti gli Oceani, e certi datteri di mare dei corsi d’acqua del Nord, infine molti campioni di prezzo inestimabile, che erano stati distillati dalle pintadine più rare. Talune di queste perle passavano in grossezza un uovo di piccione, e valevano, se non più, quanto quelle che il viaggiatore Tavernier vendette per tre milioni allo scià di Persia e superavano quell’altra perla dell’Iman di Mascata, che io credevo senza rivali al mondo.
Così adunque determinare il valore di quella collezione era per così dire impossibile. Il capitano Nemo aveva dovuto spendere milioni per acquistare quei diversi campioni, ed io chiedevo a me stesso a qual sorgente egli attingesse per soddisfare in tal guisa il suo capriccio di raccoglitore, quando fui interrotto da queste parole:
— Voi esaminate le mie conchiglie, signor professore: infatti esse possono interessare un naturalista; ma per me hanno un fascino maggiore, poichè io stesso le ho raccolte, e non v’è mare del globo che si sia sottratto alle mie ricerche.
— Comprendo, capitano, comprendo la gioia di trovarsi circondato da tali ricchezze; voi siete uno di coloro che hanno fatto da loro stessi i propri tesori. Non v’è museo d’Europa che possegga simile collezione di prodotti del mare. Ma se io esaurisco l’ammirazione per essa, che mi resterà per la nave che le porta? Non voglio certo penetrare segreti che sono vostri! Tuttavia confesso che questo Nautilus, la forza motrice che racchiude, gli apparecchi che permettono di manovrarlo, tutto ciò eccita grandemente la mia curiosità. Veggo appesi al muro di questa sala, strumenti, dei quali m’è ignoto l’ufficio, posso sapere?…
— Signor Aronnax – mi rispose il capitano Nemo – vi ho detto che sarete libero nella mia nave, e però nessuna parte del Nautilus vi è interdetta; potrete dunque visitarlo minutamente, ed io mi farò un piacere d’essere vostro cicerone.
— Non so come ringraziarvi, ma non abuserò della vostra arrendevolezza, e vi chiederò solo a che uso servono codesti strumenti di fisica…
— Signor professore, strumenti simili a questi sono nella mia camera, ed è là ch’io avrò il piacere di spiegarvene l’ufficio, ma innanzi tutto venite a visitare la cabina che vi è riservata: convien che sappiate in che modo sarete alloggiato a bordo del Nautilus.
Io seguii il capitano Nemo, il quale per una delle porte aperte in ogni angolo della sala, mi fece rientrare nelle corsie del naviglio. Egli mi condusse verso prora, e quivi trovai, non già una cabina, ma una camera elegante col letto, toletta e vari altri mobili.
Non seppi far altro che ringraziare il mio ospite.
— La vostra camera è vicina alla mia – mi disse, aprendo una porta – e la mia mette nella sala che abbiamo lasciata.
Entrai nella camera del capitano.
Aveva aspetto severo, quasi da cenobita. Un lettuccio di ferro, un tavolo da lavoro, e alcuni mobili per toletta, il tutto rischiarato da una penombra; nulla v’era di elegante, lo stretto necessario solamente.
Il capitano Nemo mi mostrò una sedia.
— Vogliate sedervi – mi disse.
Sedetti, ed egli prese la parola in questi termini: