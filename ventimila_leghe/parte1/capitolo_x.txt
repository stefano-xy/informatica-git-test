CAPITOLO X.
L'uomo delle acque.
Era il comandante di bordo quegli che così parlava.
A tali parole Ned Land si risollevò subitamente. Lo steward quasi strangolato uscì barcollando ad un cenno del padrone, e tale era l'impero del comandante a bordo, che non un gesto tradì il risentimento che quell'uomo doveva avere contro il Canadese. Conseil, interessato suo malgrado, ed io stupefatto, attendemmo in silenzio lo scioglimento di quella scena.
Il comandante appoggiato allo spigolo della tavola, le braccia conserte, ci osservava con profonda attenzione. Esitava egli a parlare? O gli doleva di aver pronunciato quelle parole in francese? Si poteva crederlo.
Dopo alcuni istanti di silenzio, che a Nemo di noi venne in mente d'interrompere:
— Signori – diss'egli con voce tranquilla e penetrante – io parlo del pari il francese, l'inglese, il tedesco e il latino; avrei dunque potuto rispondervi fin dal nostro primo colloquio, ma volevo conoscervi dapprima e riflettere. Il vostro quadruplice racconto, assolutamente simile nel fondo, mi ha accertato dell'identità delle vostre persone. Io so ora che il caso ha condotto alla mia presenza il signor Pietro Aronnax, professore di storia naturale al Museo di Parigi, incaricato d'una missione scientifica all'estero, Conseil, suo domestico e Ned Land, canadese d'origine, fiociniere a bordo della fregata l'Abraham Lincoln, della marina nazionale degli Stati Uniti d'America.
M'inchinai in aria di assentimento. Non era una domanda che ci veniva fatta, però non c'era risposta da dare. Quell'uomo si esprimeva a suo bell'agio e con accento naturalissimo; le sue frasi erano nette, proprî i vocaboli, la sua facilità d'eloquio rimarchevole. Pure io non sentivo in lui un compatriota.
Ei riprese la conversazione in questi termini:
— Senza dubbio avrete pensato, o signore, che ho molto tardato a farvi questa seconda visita. Gli è che, riconosciuta la vostra identità, volevo riflettere sul partito da prendere verso di voi; ed ho molto esitato. Avvenimenti disgraziati vi hanno condotto innanzi ad un uomo che si è separato dall'umanità. Voi siete venuto a turbare la mia esistenza…
— Involontariamente – osservai.
— Involontariamente? – rispose lo sconosciuto, alzando un po' la voce, – è forse involontariamente che l'Abraham Lincoln mi dà la caccia sopra i mari? È forse involontariamente che voi vi siete imbarcato a bordo di quella fregata? È forse involontariamente che le vostre palle hanno rimbalzato sulla corazza della mia nave? Ed è forse involontariamente che mastro Ned Land mi ha colpito col suo rampone?
V'era in quelle parole una collera trattenuta: ma a quelle recriminazioni io avevo una risposta semplicissima da dare, e la diedi.
— Signore – diss'io – voi certo ignorate le discussioni che si sono fatte intorno a voi in America ed in Europa; non sapete come diversi accidenti cagionati dall'urto del vostro apparecchio sottomarino abbiano commosso la pubblica opinione nei due continenti. Vi risparmio le ipotesi innumerevoli, con le quali si cercava di spiegare l'inesplicabile fenomeno, di cui voi soltanto avevate il segreto. Ma sappiate che, inseguendovi sugli alti mari del Pacifico, l'Abraham Lincoln credeva di dar la caccia a qualche poderoso mostro marino di cui gli bisognasse ad ogni costo liberare l'Oceano.
Un lieve sorriso apparve sulle labbra del comandante, il quale con accento più pacato, riprese a dire:
— Signor Aronnax, osereste voi affermare che la vostra fregata non avrebbe inseguito e cannoneggiato un battello sottomarino al par di un mostro?
La domanda mi pose in imbarazzo, perchè certo il comandante Farragut non avrebbe esitato; ed avrebbe creduto dover suo tanto distruggere un apparecchio di siffatto genere, quanto un gigantesco liocorno.
— Voi comprenderete dunque, signore – soggiunse l'incognito – che io ho il diritto di trattarvi da nemici.
Non risposi verbo e ne avevo le mie ragioni: a qual pro discutere una proposizione di tal natura, quando la forza può distruggere le migliori argomentazioni?
— Ho lungamente esitato – proseguì il comandante; – nulla mi obbligava a darvi ospitalità. Dovendomi separare da voi non avevo alcun interesse a rivedervi; però vi avrei fatto rimettere sulla piattaforma, mi sarei tuffato nel mare, e avrei dimenticato la vostra esistenza. Non era forse il mio diritto?
— Era forse il diritto d'un selvaggio – risposi – ma non quello d'un uomo incivilito.
— Signor professore – ribattè vivamente il comandante – io non sono ciò che voi chiamate un uomo incivilito! Ho fatto divorzio da tutta la società per ragioni che io solo so apprezzare; non ubbidisco quindi alle sue regole, e vi consiglio di non mai invocarle dinanzi a me.
Queste parole furono pronunciate chiaramente; un baleno di collera illuminò i suoi occhi.
Nella vita di quell'uomo intravidi un passato formidabile; non solo ei s'era messo fuori delle leggi ma s'era fatto indipendente, libero nel più rigoroso significato della parola, e non era chi potesse arrivare fino a lui! E chi mai avrebbe osato inseguirlo in fondo ai mari, mentre alla superficie egli aveva fatto fallire tutti gli sforzi tentati contro di lui? E qual nave avrebbe potuto resistere all'urto del suo monitor sottomarino? E qual corazza, per quanto grossa, avrebbe sopportato i colpi del suo sperone? Certo non v'era uomo che potesse domandargli conto delle sue opere: Dio, se pure ei vi credeva, la sua coscienza, se ne aveva una, erano i soli giudici da cui potesse dipendere.
Siffatte riflessioni mi balenarono in mente intanto che il bizzarro personaggio taceva, standosene assorto e come chiuso in se stesso.
Io lo guardavo con spavento misto d'interesse e senza dubbio alla maniera in cui Edipo guardava la Sfinge.
Dopo un silenzio piuttosto lungo, il comandante proseguì a dire:
— Ho dunque esitato, ma ho pensato che il mio interesse poteva accordarsi con la naturale pietà a cui ogni essere umano ha diritto. Voi rimarrete a bordo della mia nave, poichè la fatalità vi ci ha fatti venire; sarete liberi, e in cambio di questa libertà, d'altra parte affatto relativa, non vi imporrò che una sola condizione. Mi basterà la vostra parola di assoggettarvi ad essa.
— Parlate, signore – risposi – credo che la condizione sarà di tal natura che un onest'uomo possa accettarla.
— Sì, signore, ed è questa. È possibile che taluni avvenimenti impreveduti mi obblighino a consegnarvi nelle vostre cabine per alcune ore o per alcuni giorni, secondo i casi. Desidero di non mai adoperare la violenza, m'aspetto da voi in tal caso, meglio ancora che in tutti gli altri, un'obbedienza passiva. Così facendo io copro la vostra responsabilità e vi fo' interamente liberi, poichè son io che vi porrò nell'impossibilità di vedere ciò che non dovrà essere veduto. Accettate questa condizione?
Avvenivano dunque a bordo cose per lo meno singolari, e che non dovevano essere viste da persone le quali non si fossero messe fuori delle leggi sociali! fra le meraviglie che l'avvenire mi preparava, questa non doveva essere la minore.
— Accettiamo – gli risposi; – solo vi domanderò il permesso di rivolgervi una domanda, una sola.
— Parlate, signore.
— Voi avete detto che saremmo liberi a bordo della vostra nave?
— Interamente.
— Ora io vi domanderò che cosa intendete per questa libertà.
— La libertà di andare, di venire, di vedere, di osservare anche tutto ciò che qui avviene – salvo in qualche rara eccezione – la libertà infine di cui godiamo noi stessi, i miei compagni ed io.
— Scusate, signore – soggiunsi – ma questa libertà non è se non quella che ha un prigioniero di percorrere la propria prigione! E non ci può bastare.
— Bisognerà tuttavia che vi basti!
— Come! noi dobbiamo rinunziare per sempre a rivedere la nostra patria, i nostri amici, i nostri parenti?
— Sì, signore, ma rinunziare a riprendere l'insopportabile giogo della terra, che gli uomini credono libertà, non è forse così penoso come voi credete.
— Da parte mia – esclamò Ned Land – non vi darò certo la mia parola di non cercar di fuggire.
— Io non vi domando la vostra parola, mastro Land – rispose freddamente il capitano.
— Signore – risposi adirandomi mio malgrado – voi abusate della vostra condizione di fronte a noi! Questa è crudeltà!
— No, signore, è clemenza! Voi siete miei prigionieri dopo un combattimento! Io vi tengo prigionieri, mentre potrei con una parola rituffarvi negli abissi dell'Oceano! Mi avete assalito, siete venuti ad indagare un segreto che nessun uomo al mondo deve sapere, e credete che io voglia inviarvi su quella terra che non deve più conoscermi! Non mai! Trattenendovi meco non è già voi che io ritengo, ma me stesso!
Queste parole indicavano da parte del comandante una ferma decisione, contro la quale non sarebbe valso alcun argomento.
— Dunque – ripresi adire – ci lasciate semplicemente la scelta tra la vita e la morte?
— Semplicemente.
— Amici – diss'io – ad una questione posta in questi termini non v'ha nulla a rispondere, ma nessuna parola ci lega al padrone di questo vascello.
— Nessuna, signore – rispose l'incognito.
Poi con voce più dolce, riprese a dire:
— Ed ora permettete che io compia ciò che devo dirvi, io vi conosco signor Aronnax; se non i vostri compagni, voi almeno non avrete forse tanto da lamentarvi della sorte che vi lega alla mia sorte. Troverete fra i libri che servono ai miei studî favoriti, l'opera che voi avete pubblicata sui grandi abissi del mare. L'ho letta parecchie volte, voi avete spinto la vostra opera fin dove permetteva la scienza terrestre; ma non sapete tutto, non avete tutto veduto, lasciatemi dunque dire che voi non rimpiangerete il tempo passato a bordo della mia nave. Viaggerete nel paese delle meraviglie, e lo stupore e lo sbalordimento saranno probabilmente lo stato abituale del vostro spirito. Non vi stancherete già così presto dello spettacolo incessantemente offerto al vostri occhi. Io sto per rivedere in un nuovo giro del mondo sottomarino – forse anche l'ultimo – tutto quanto ho potuto studiare in fondo a questi mari, le mille volte percorsi, e voi sarete compagno dei miei studî. Da quest'oggi entrate in un nuovo elemento, vedrete ciò che altro uomo non ha ancora veduto – poichè io ed i miei non contiamo – e il nostro pianeta, per opera mia, vi svelerà i suoi ultimi segreti.
Non posso negarlo: queste parole del comandante m'impressionarono vivamente. Io ero preso dal mio lato debole e dimenticavo per un momento che la contemplazione di siffatte sublimi cose non poteva valere la libertà perduta; eppoi io contavo sull'avvenire per sciogliere la grave questione, però m'accontentai di rispondere:
— Signore, se voi avete rotto con l'umanità, vo' credere che non avrete rinnegato ogni umano sentimento. Noi siamo naufraghi raccolti da voi, e non lo dimenticheremo: quanto a me io riconosco che se l'interesse della scienza potesse assorbire perfino il bisogno della libertà, ciò che mi promette il nostro incontro mi offrirebbe grandi compensi.
Credevo che il comandante m'avesse a porgere la mano per stringere i nostri patti, ma non fu così, e me ne dolse per lui.
— Un'ultima domanda – dissi al momento in cui quell'essere incomprensibile sembrava volesse allontanarsi.
— Parlate, signor professore.
— Con qual nome devo chiamarvi?
— Signore – rispose il comandante – io non sono altro per voi che il capitan Nemo, ed i vostri compagni e voi non siete per me che i passeggeri del Nautilus.
Il capitano Nemo chiamò: apparve uno steward. Il capitano gli diè i suoi ordini in quella lingua che io non potevo riconoscere, poi volgendosi verso Ned e Conseil, disse loro:
— Un pasto vi aspetta nella vostra cabina, vogliate seguire quest'uomo.
— Queste cose non si rifiutano – rispose il fiociniere.
Conseil e lui uscirono alla fine da quella cella in cui si trovavano chiusi da oltre venti ore.
— Ed ora, signor Aronnax, la nostra colazione è pronta; permettete che io vi preceda.
— Sono ai vostri ordini, capitano.
Seguii il capitano Nemo, e come ebbi varcato il limitare dell'uscio percorsi una specie di corridoio, elettricamente illuminato, simile alle corsie d'una nave. Dopo circa dieci metri, si aprì un'altra porta innanzi ai miei passi.
Entrai allora in una sala da pranzo, adornata e ammobiliata con un gusto severo. Alte scansie di quercia, incrostate d'ornamenti d'ebano, sorgevano alle due estremità della sala, e sui loro raggi a linee ondulate scintillavano maioliche, porcellane e cristalli di prezzo inestimabile. Il vasellame liscio vi risplendeva alla luce versata dalla vôlta luminosa, onde il bagliore era temperato e raddolcito da fine pitture.
Nel mezzo della sala, v'era una tavola riccamente imbandita. Il capitano 
Nemo m'indicò il posto che dovevo occupare.
— Sedete e mangiate, come un uomo che deve morirsi di fame.
La colazione si componeva d'un certo numero di piatti, di cui il mare soltanto aveva fornito il contenuto, e di alcune vivande ond'io ignoravo la natura e la provenienza. Confesserò che erano buone cose, ma d'un gusto speciale a cui mi abituai facilmente. Quei varî alimenti mi parvero ricchi di fosforo, e li credetti d'origine marina.
Il capitano Nemo mi guardava. Io non gli chiesi nulla: ma lesse nei miei pensieri, e rispose egli stesso, alle domande che io mi struggevo dal desiderio di dirigergli.
— La maggior parte di queste vivande vi è sconosciuta; pure potete cibarvene senza timore, perchè sono sane e nutrienti. Da gran tempo ho rinunciato agli alimenti della terra e non me ne trovo male; il mio equipaggio, che è robusto, non si nutre altrimenti.
— Dimodochè – diss'io – tutti questi alimenti sono prodotti del mare?
— Sì, signor professore, il mare provvede a tutti i miei bisogni. A volte io butto le reti, e le ritraggo così colme da minacciar di rompersi; a volte vado a caccia in mezzo all'elemento, che pare inaccessibile all'uomo, e snido la selvaggina nelle mie foreste sottomarine. Il mio gregge, come quello del vecchio pastore di Nettuno, pascola senza timore le immense praterie dell'Oceano. Ho colà una vasta tenuta che sfrutto io stesso e che è sempre dalla mano del Creatore popolata d'ogni ben di Dio.
Io guardai il capitano Nemo con un certo stupore e gli risposi:
— Comprendo perfettamente, come le vostre reti forniscano eccellenti pesci alla vostra tavola, e comprendo meno come voi inseguiate la selvaggina acquatica delle vostre foreste sottomarine, ma non comprendo niente affatto che una particella di carne, per quanto piccola, figuri nella vostra minuta.
— Eppure, signore – mi rispose il capitano – io non fo mai uso della carne di animali terrestri.
— Questo tuttavia – osservai mostrando un piatto in cui rimanevano ancora alcune fette di filetto…
— Ciò che voi credete carne non è altrimenti che filetto di tartaruga marina; ecco anche un piatto di fegato di delfino, che piglierete per un intingolo di maiale. Il mio cuoco è un abile preparatore, eccellente per conservare i varî prodotti dell'Oceano. Assaggiate tutti questi cibi. Ecco una conserva di oloturie che un Malese direbbe non aver rivali al mondo, ecco una crema il cui latte fu fornito dalla mammella dei cetacei, e lo zucchero dai gran fuchi del mare del Nord, ed infine permettetemi di offrirvi confetture di anemoni che valgono meglio dei frutti più saporiti.
Io assaggiavo più da curioso che da buongustaio, intanto che il capitano Nemo mi meravigliava con i suoi racconti inverosimili.
— Ma questo mare, signor Aronnax – mi disse – questa nutrice prodigiosa, perenne, non mi alimenta soltanto, ma mi veste anche. Le stoffe che vi coprono sono tessute col bisso di certe conchiglie; esse sono tinte con la porpora degli antichi, con i colori violacei che io estraggo dagli aplisys del Mediterraneo. Le essenze che troverete sulla toletta della vostra cabina, sono ottenute con la distillazione di piante marine; il vostro letto è fatto col più dolce zostero dell'Oceano. La vostra penna sarà una barbicella di balena, e il vostro inchiostro il liquore che secerne la seppia e il calamaro. Ogni cosa mi viene oggi dal mare, ed ogni cosa gli ritornerà un giorno!
— Voi amate il mare, capitano?
— Sì, io l'amo! il mare è tutto. Egli copre i sette decimi del globo terrestre: il suo soffio è puro e sano; l'immenso deserto in cui l'uomo non è mai solo, poichè sente fremere la vita al suo fianco. Il mare non è altrimenti che il veicolo d'una naturale e prodigiosa esistenza: non è se non movimento ed amore, è l'infinito vivente, come ha detto uno dei vostri poeti. Infatti, signor professore, la natura ivi si manifesta con i suoi tre regni: minerale, vegetale, animale. Quest'ultimo vi è largamente rappresentato dai quattrocento gruppi di zoofiti, da tre classi di articolati, da cinque classi di molluschi, da tre classi di vertebrati, dai mammiferi, dai rettili e dalle innumerevoli legioni di pesci, che contano oltre tredicimila specie, di cui un decimo soltanto appartiene all'acqua dolce; il mare è il serbatoio della natura; con esso il globo ha per così dire incominciato, e chissà che non finisca con esso. Ivi è la suprema tranquillità. Il mare non appartiene ai despoti, i quali possono solo esercitare alla sua superficie iniqui diritti e battersi, e divorarsi, e trasportarvi tutti gli orrori della terra, ma a trenta piedi sotto il suo livello, il loro potere cessa, si estingue la loro influenza, e ogni loro possanza svanisce! Ah! signore, vivete, vivete in mezzo ai mari! Qui soltanto è indipendenza, qui non riconosco padroni, qui sono libero!
Il capitano Nemo tacque improvvisamente nel mezzo dell'entusiasmo. S'era lasciato andare oltre i limiti della sua usata riservatezza? Aveva troppo parlato? Per alcuni momenti passeggiò inquieto, poi i suoi nervi si tranquillarono, la sua fisionomia prese la consueta rigidezza, e rivolgendosi verso di me, disse:
— Ed ora, signor professore, se volete visitare il Nautilus, sono ai vostri ordini.
